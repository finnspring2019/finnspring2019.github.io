---
layout: post
title: Käänteinen pysäköintimaksu - jälkipohdiskelut
---

Paljon puhetta herättänyt käänteinen pysäköintimaksu on nyt testattu ja kokeiltu. Joistakin tuo tuntui kohtuuttomalta, mutta he eivät liene parkkeerannut Helsingissä pitkää iltaa tai laskeneet autoilun kokonaiskustannuksia. Pääosin palaute oli hyvää ja tuloksiakin tuli. Meidät yllätti vielä lauantai-aamuna sade, joka olisi normaalilla automäärällä saattanut aiheuttaa jo hieman ongelmiakin. Nyt pääsimme käyttämällä vain hieman ELY-keskukselta "hätäparkiksi" varattua maantietä ja kaikki loput kisavieraat pääsivät mukavan lähelle Suojalan urheilukenttää.

Kisan alla ja aikana kuulin myös, että ratkaisu ei ollut suinkaan mikään ainutkertainen ja että hommaa on kokeiltu pienemmässä mittakaavassa aikaisemminkin.

## Kuinka kokeilu sitten käyttäytymiseen vaikutti?

Edellisiin kilpailuiden järjestelyihin peilaten oletimme paikalle saapuvaksi reippaasti yli 1200 autoa. Lauantaina jäätiin kuitenkin hieman reiluun 900:n. Säästöä siis reilu neljännes. Säästöä luonnolle ja meille suunnistajille. Seurana hävisimme ratkaisulla reilusti, verrattuna kohtuullisena pidettävään vitosen parkkimaksuun, jolla lateja olisi kerätty jopa tuplaten enemmän. 

Alla pari insinöörin numeroleikkiä siitä mitä saimme aikaan:

 * Reilut 25% vähemmän autoja kisaparkissa
 * Ei epäkäytännöllistä bussikuljetuksta tai usean kilometrien kävelyä parkista
 * Vajaat 100 000 kilometriä (lonkkaarviolta k.a. 150km suuntaansa) vähemmän auton mittareihin
 * 40 000 euroa enemmän suunnistajien taskuissa (autoilukulujen säästö)
 * 7000 litraa säästyttyä polttoainetta, 20 000kg hiilidioksidipäästöjä

Monta muutakin uudistusta tuli näihin kisoihin runtattua läpi, mutta uskoisin että tässä yksi mistä FinnSpring 2019 muistetaan, hyvässä ja pahassa. Ainakaan itseä ratkaisu ei kaduta ja toivon, että jätin tässä jälkeni lajikultuuriin ja toivon myös että yhteiskyytejä ruvetaan suosimaan myös esimerkiksi kuntorasteille, joissa sama pysäköintiproblematiikka on läsnä aavistuksen pienemmässä mittakaavassa, mutta joka ikinen viikko.

Toivottavasti FinnSpring 2019 muistetaan myös itse pääasiasta, eli mukavista suunnistustehtävistä ja onnistuneista reitinvalinnoista!

Kilpailun johtaja,
Matti Tahvonen
