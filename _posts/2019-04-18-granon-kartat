---
layout: post
title: Granon huippumoderni Xerox iGen 5 -digipaino tekee tarkan kisakartan
---

Tulostekartat ovat viime vuosina lyöneet läpi käytännössä kaikissa muissa kilpailuissa, paitsi Jukolan Viestissä ja arvokilpailuissa. Vuosien varrella on nähty välillä monenkirjaviakin tulosteita, mutta viime aikoina käytännössä kaikkien tulostusta tarjoavien yritysten kartoilla, etenkin 10 000 mittakaavalla, on juostu sujuvasti.

Syy digipainon/tulostuksen niskalenkkiin perinteisestä spottivärein tapahtuvasta offset-painosta on helppous ja hinta, joka tietenkin lopulta lankeaa meidän suunnistajien maksettavaksi. Offset-painokoneen värien vaihto suunnistuskartalle, ratapeltien vaihtamiset ja teko, sekä itse koneen käyttö vaatii asiantuntemusta ja paljon aikaa. Tämä maksaa rahaa. Kun offsetpainokone lopulta pyörii, karttoja tulee nopeasti ja edullisesti, mutta käytännössä kaikissa suunnistuskilpailuissa offsetpainatuksen aloituskustannukset peittoavat tulostuksen helppouden ja nopeuden.

## Nyt tarkkuutta riittää myös 1:15 000-mittakaavaan

Perinteisen offset-painon etuihin kuuluu myös tarkkuus, etenkin kompaktilla spottivärillä tehtävissä käyrissä, ojissa ja suon symboleissa. Tästä syystä toistaiseksi myös 1:15 000-mittakaavaa käytettäessä on yleensä myös käytetty kallista offset-painatusta.

FinnSpringissä saamme Granolta kuitenkin käyttöön huippumodernin Xerox iGen 5:n, jolla tulostusjälki saadaan erinomaiseksi myös 15-tonnisen mittakaavaan ja täyttämään IOF:n WRE-kisoille asettamat vaatimukset. iGen 5 muistuttaa fyysisesti enemmän painokonetta kuin perinteistä “tulostinta” ja pystyy rasteroinnissa tekemään jopa 250 linjaa tuumalle, jolloin esimerkiksi korkeuskäyrän terävyydestä ei paljaalla silmällä pysty erottamaan, onko käytössä spottivärein tehty offsetpaino, vaiko CMYK-värein toteutettu digipaino.

Tietojemme mukaan tämä on ensimmäinen kerta Suomessa, kun WRE- tai arvokilpailun 15 000 -mittakaavainen “tulostekartta” hyväksytään käyttöön.

## Ikäsarjoissa kartat tulostetaan 1:7500-mittakaavaan

Tulostustekniikan käytössä hyvänä puolena on, että vaikka jokaiselle sarjalle voidaan tehdä oma taustakartta. Tarvittaessa voitaisiin vaikka tehdä jokaiselle kilpailijalle personoitu kartta. Tämän joustavuuden ansiosta saamme maksimoitua myös ikäsarjoissa suursuosion saaneen “seiskapuolikkaan” mittakaavan käytön. Vain kaikkein pisimmissä ikäsarjoissa juostaan 1:10 000-mittakaavalla, muut voivat jättää luupit hansikaslokeroon.

[Granon mainos tai linkki verkkosivuille]

